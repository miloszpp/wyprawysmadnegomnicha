---
title: Gösser na ferracie czyli Alpy Ennstalskie
date: 2018-06-06 10:02:02
tags:
  - alpy
  - austria
categories:
  - relacja z wyprawy
---

Pomysł na wyjazd był spontaniczny. Miały być Tatry, ale trafiłem na kilka postów o ferratach w Austrii (np. [tutaj](malo-za-duze-podroze.blogspot.com)) i uświadomiłem sobie, że do austriackiej granicy będziemy jechać niewiele dłużej niż do Zakopanego lub na Słowację. A ferraty kusiły, zwłaszcza po zeszłorocznej przygodzie w Dolomitach.

Padło na Alpy Ennstalskie, które to znajdują się z “naszej” strony Austrii. Góry to niezbyt wysokie, jak na Alpy - najwyższy szczyt to Hochtor, 2369 m.n.p.m. Jednak niskie położenie campingu (ok. 600 m.n.p.m.) powoduje, że zaliczamy tutaj solidne wyrypy.

![Alpy Ennstalskie. Niezbyt wysokie, ale za sprawą dużych przewyższeń robią wrażenie.](/images/austria-2018/1.png)

W Alpy ruszamy w składzie: Dominik, Kasia, Miłosz, Oktawian.

# Baza

Zatem ruszyliśmy. Wyjazd z Warszawy w nocy, przyjazd około 6 rano. Parkujemy na campingu, śpimy godzinkę, śniadanie i wyruszamy. Nigdy jeszcze nie szedłem w góry po nieprzespanej nocy w samochodzie, ale wyjazd z założenia miał być intensywny i maksymalizować czas na szlaku.

Śpimy na campingu [Forstgarten](http://www.landesforste.at/index.php?id=29). Gorąco polecam to miejsce - ciepła woda, spore łazienki, kuchnia z wyposażeniem, sklepik. Camping położony jest w urokliwej dolinie w Nationalpark Gesause. Na sporo szlaków można dostać się stąd pieszo. Najbliższy sklep/cywilizacja znajduje się w miasteczku Hielfau. 

# Hesshutte

Na tapetę idzie schronisko Hesshutte, na drodze do którego widnieje ferrata oznaczona z tego co pamiętam jako A/B. Spore przewyższenie, niecałe 1000 metrów. Pogoda raczej niepewna. Po jakiejś godzinie marszu docieramy do wodospadu w sporej, stromej ścianie, który obiecuje niezłe wspinanie. Niestety, odcinek ferratowy nie następuje jeszcze przez kolejną godzinę. Gdy w końcu do niego docieramy, rozczarowuje na całej linii. W zasadzie są to schody z rozpiętą stalową liną. No nic, na rozgrzewkę dobre i to.

Dojście do schroniska zajmuje kolejną godzinę. Szlak wypłaszcza się gdy docieramy na kolejne piętro doliny. W lesie spotykamy kozicę. W schronisku browar, ciepły posiłek i odpoczynek. Ambitniejsze pomysły wyjścia gdzieś dalej zostają zduszone w zarodku. Docierają Kasia i Dominik, jeszcze chwilę odpoczywamy i rozpoczynamy zejście.

![Hesshutte](/images/austria-2018/3.png)

Na zejściu łapie nas burza i ulewa. Kurczący się odstęp pomiędzy błyskiem a grzmotem osiąga minimum gdy jesteśmy wpięci w ferratowe schody, więc robi się trochę groźnie. Ponadto, ostatecznie przekonuję się że moja kurtka nie jest wodoodporna i nie zabiorę jej na Kazbek.

Umordowani wracamy na camping i przygotowujemy strawę. Chłopaki wyciągają browary, jednak ja pasuję - 36 godzin na nogach daje się we znaki.

# Tieflingmauer i ferrata Teufelsteig

Wyspani, bierzemy na warsztat ambitniejszą ferratę Teufelsteig (rzekomo C), która zaprowadzi nas na szczyt Tieflingmauer (1820 m.n.p.m.). Dziarsko zdobywamy większość wysokości docierając do Ennstaler Hutte - schroniska przyjemnie położonego na grani. Oddziela ona upstrzone granitem Alpy Ennstalskie od położonego na północ, znacznie łagodniejszego pasma.

Dzielimy z Oktawianem kufel regeneracyjnego napoju na pół - matematyka zawiodła i skończyło nam się euro. Obiecujemy sobie nadrobić wieczorem. Następnie czeka nas około półgodzinny spacer granią. Im bliżej ferraty, tym częściej odzywa się z oddali burza, co podnosi mi nieznacznie ciśnienie. 

![Chillout w Ennstaler Hutte](/images/austria-2018/4.png)

Doszedłszy do początku ferraty decydujemy się mimo wszystko na wejście - nie po to tyle tu szliśmy. Martwimy się jednak o Kasię i Dominika, którzy są trochę za nami. Ferrata jest z prawdziwego zdarzenia - prawie godzina wspinania. Trudności umiarkowane, ekspozycja miejscami spora, ale nie ma tragedii. Postanawiam sobie po raz pierwszy nie korzystać z liny podczas wspinaczki, co mi się udaje. 

![Oktawian walczy z ferratą](/images/austria-2018/5.png)

Docieramy na szczyt. Oktawian jak zwykle namawia mnie do zejścia ferratą, ja tradycyjnie nie chcę. Ze szczytu schodzimy ścieżką, która wyprowadza nas z powrotem na grań, a potem do schronu. Nie mijamy po drodze Kasi i Dominika, z czego wnioskujemy że dotarli w międzyczasie na ferratę.

Pokonujemy spiesznie 800 metrów w dół, gdzie czeka na nas samochód. Udajemy się nim do Hielfau, gdzie wypłacamy upragnione euro, których szybko pozbywamy się w miejscowym Sparze. Wracamy na camping i rozpoczynamy świętowanie sukcesu. Kasia i Dominik docierają mocno po zmierzchu - okazało się że przegapili wejście na ferratę i pobłądzili w skalnym terenie. Trzeba zatem świętować ich bezpieczny powrót! Około 2 w nocy świętowanie ukrócili pewni Czesi, którzy najwyraźniej nie są w nastroju.

![Na zdrowie!](/images/austria-2018/7.png)

# Grosser Buchstein i ferrata Sudwandband Klettersteig

Poranek jest trudny. Co gorsza, okazuje się że nasz kolejny cel to 2224 m.n.p.m., w związku z czym czeka nas zabójcze 1600 metrów przewyższenia. Po drodze na mapie maluje się schronisko Buchsteinhaus na 1546 m.n.p.m., które asekuracyjnie obieram za swój osobisty cel na dziś.

Niemrawo ruszamy. Droga do schroniska jest koszmarna, na dodatek popaduje deszcz. Trudy zostają nagrodzone w schronisku, do którego przylega taras widokowy z którego jest rewelacyjny widok na dolinę. Ciężko myślę czy iść dalej - to jeszcze 700 metrów, które wygląda na mapie na bardzo strome. W końcu jest decyzja - idziemy.

![Taras widokowy w Buchsteinhaus](/images/austria-2018/9.png)

Na podejściu jest grubo. Stroma ścieżka wije się zygzakiem, pozwala jednak na dość szybkie zdobywanie wysokości. Docieramy w końcu do ferraty. Trudności wyceniane są na B, jednak moim zdaniem jest co najmniej porównywalna z ferratą z dnia poprzedniego. Wspinaczka jest w każdym razie bardzo przyjemna.

![Ferrata Sudwandband Klettersteig](/images/austria-2018/12.png)

Po 4 godzinach od wyjścia docieramy na szczyt. Jest tutaj zdecydowanie najbardziej wysokogórsko i alpejsko. Widoki świetne, do tego pogoda się nad nami zlitowała i wyjrzało słońce.

![Oktawian jak zwykle ma za dużo energii](/images/austria-2018/14.png)

W drodze powrotnej Oktawian postanawia zrobić sobie efektowne zdjęcie nad 100 metrowym urwiskiem. Jego próżność zostaje nagrodzona nie mniej efektownym lotem plecaka na sam dół tego urwiska.

Docieramy do bazy późnym wieczorem. Gotujemy makaron, który topimy w sosie pomidorowym ze słoików i wkrótce idziemy spać. 

# Ferrata Johnsbach i powrót

Dzień ostatni, w nocy czeka nas powrót, więc postanawiamy za wszelką cenę uniknąć pokonywania 1,5 kilometra w pionie. Idealnie się składa, bo w okolicy znajduje się ferrata treningowa Johnsbach.

Wsiadamy w samochód, odpalamy [Wspin](https://www.youtube.com/watch?v=aAVRd5q8Ltg) Jareckiego i podjeżdżamy pod ferratę. Wygląda imponująco - kawał skały, ze sto metrów pionowo w górę. Przy starcie tabliczka informująca, że ferrata jest prywatna i verbotten. Stoimy tam z pół godziny i patrzymy się na wspinający się ludzi. Postanawiamy jechać do miasteczka i zapytać o co chodzi. Pan w sklepie z pamiątkami stwierdza że wspinać się można, tylko żeby uważać. Uznajemy jego autorytet za wystaczający.

Na skale poprowadzone jest kilka dróg o trudnościach kolejno C/D, D, D/E. Decydujemy się na start na najłatwiejszą. Trudności technicznych w zasadzie nie ma, bo cały czas idzie się po klamrach i drabinach. Za to ekspozycja… dla mnie było to nie lada przeżycie. Przejście zajęło nam około pół godziny. Ja jestem w pełni usatysfakcjonowany, Oktawian rusza jeszcze na D, które zawiera przewieszone elementy.

![Lufa na Johnsbachu](/images/austria-2018/18.png)

Ogłaszamy sukces i wracamy na camping. W melancholijnych nastrojach zwijamy manatki i pakujemy się do samochodu. W środku nocy docieramy do Warszawy. 

![Zbieramy się...](/images/austria-2018/16.png)