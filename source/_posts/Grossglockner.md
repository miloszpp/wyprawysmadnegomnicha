---
title: Grossglockner
date: 2019-09-22 20:48:05
tags:
  - alpy
  - austria
  - szczyt
categories:
  - relacja z wyprawy
---

Na Grossglockner (najwyższy szczy Austrii, **3798 m.n.p.m.**) wybrała się jednoosobowa reprezentacja Bractwa, czyli ja. Z tego też powodu zapisałem się na wyprawę z przewodnikiem. Góra nieźle dała mi w kość, ale była to naprawdę świetna przygoda.

Droga normalna wyceniana jest na **PD+** (wspinaczkowe II + stromy lodowiec) czyli trochę trudniej niż Kazbek (przy czym oczywiście dużo niżej). Najczęściej pokonuje się ją w ten sposób, że pierwszego dnia dociera się do schroniska **Erzherzog-Johann-Hütte** położonego na 3454 m.n.p.m., a dnia kolejnego z samego rana atakuje się nieodległy szczyt. W moim przypadku było jednak inaczej. Z uwagi na pesymistyczną prognozę pogody drugiego dnia, przewodnik zarządził, że szczytujemy jeszcze dnia pierwszego. Oznaczało to pokonania ponad 1900 metrów przewyższenia w jeden dzień!

<!-- more --> 

## Dojazd

W kierunku Góry wyruszyłem o 5.30 rano z **Kaprun** (gdzie zostałą kibicujące mi Agnieszka z Natalką). Pod szczyt można dostać się drogą **Großglockner Hochalpenstraße**. Jest to płatna (35 euro w 2019), wysokoalpejska droga, która stanowi atrakcję turystyczną samą w sobie. Przechodzi przez dwie przełęcze na wysokości ponad 2500 m.n.p.m. i prowadzi praktycznie pod sam jęzor lodowca spływającego z Glocka. Jest kręta i przepaścista i kilka razy podniosła mi ciśnienie. Uwaga, bo droga jest otwarta tylko w określonych godzinach i miesiącach!

![Widok ze szlaku na lodowiec Pasterze spływający z Grossglocknera oraz drogę wysokoalpejską Großglockner Hochalpenstraße.](images/gross-2019/1.png)

## Droga do Sälmhutte

Koło 7 rano dotarłem do obiektu **Alpincenter Glocknerhaus** (ok. 2000 m.n.p.m.). Miałem 3 godziny na dotarcie do schroniska **Salmhütte**, gdzie byłem umówiony z przewodnikiem i pozostałym członkiem zespołu, z którem sparowała mnie agancja organizująca wyprawę. Trasa jest niewymagająca, ale całkiem przyjemna. Na początku straciłem ze 100 metrów wysokości i dotarłem do ogromnej tamy. Następnie dość ostre podejście wyprowadziło mnie na przełęcz na 2600 m.n.p.m. Stamtąd pozostał już tylko bardzo długi trawers i po 2.5 godzinach byłem w schronisku. Droga normalna poprowadzona jest tak, że praktycznie okrąża Górę, stąd też ten długi trawers.

![Salmhütte.](images/gross-2019/2.png)

W Sälmhutte zastało mnie małe zamieszanie - kilka gotujących się zespołów i tylko jeden przewodnik. Okazało się, że pozostali przewodnicy są jeszcze na górze i mamy się z nimi spotkać na ok. 3000 m.n.p.m. Niech tak będzie. Ferdinand, z którym będę spięty liną, okazuje się niezłym kozakiem, który mieszka w Monachium i co tydzień zalicza kolejne alpejskie szczyty. Podobnie z resztą pozostała część ekipy - Austriacy, Niemcy, Słowak i Czeszka. Przechodzi mnie dreszcz zwątpienia...

## Z Sälmhutte do Erzherzog-Johann-Hütte

Na wysokość 3000 metrów dochodzimy w zasadzie spacerem. Krajobraz robi się zdecydowanie bardziej skalisty. Na miejscu czekają już przewodnicy, którzy żegnają się z poprzednimi zespołami. Zakładamy uprzęże i ruszamy z Ferdinandem i przewodnikiem Schorschem.

Na początek ostre podejście osypującym się źlebem. Następnie, pionowa ścianka mocno ubezpieczona klamrami. Tutaj już idziemy spięci liną, a Schorsch wpina się w poręczówkę. Na szczycie wyłaniają się spore pola śnieżne, a zatem zakładamy raki zostawione w skałach przez przewodników. Po drugiej stronie wyłania się już budynek schroniska, jednak czeka nas jeszcze prawie godzina podejścia. Docieramy do Erzherzog-Johann-Hütte po około 3 godzinach. Czuję niemałe zmęczenie, bo w nogach już 1600 metrów. W schronisku się trochę regenerujemy i koło 14 wyruszamy na szczyt.

![Erzherzog-Johann-Hütte na końcu granii. Na pierwszym planie Ferdinand.](images/gross-2019/3.png)

## Na szczyt

Po krótkim podejściu po skałach, wyłania się przed nami lodowiec. Jest stromo - wydaje się dużo stromiej niż podczas ostatniego podejścia na Kazbek (chociaż nie widziałem tam zbyt wiele z uwagi na bardzo kiepską widoczność). Szlak mocno trawersuje lodowiec.

![Podejście na lodowiec.](images/gross-2019/4.png)

Po lodowcu zostaje ostatni etap - wspinaczka. Tutaj już nie ma żadnych ubezpieczeń. Ku mojemu przerażeniu nie wypinamy się z raków i wbijamy w nich prosto w ścianę. Trochę się gubię i Schorsch krzyczy, że muszę ustawić dwa przednie zęby raków na stopniu i przenieść na nie cały ciężar ciała. Nie jest łatwo się przełamać, ale w końcu daję radę. Po kilkunastu minutach docieramy do małej półki i tam zostawiamy raki. 

Podchodzimy jeszcze trochę pod górę, aż dochodzimy do grani, która prowadzi już prosto na szczyt. Wspinaczka dostarcza mi bardzo mocnych wrażeń. Ekspozycja jest naprawdę spora, trudności większe niż cokolwiek z czym miałem do czynienia, a do tego ogromne zmęczenie i spore tempo które narzuca Schorsch. Pod koniec czuję takie zmęczenie w ramionach, że ledwo się podciągam. Ferdinand jest za mną i pomaga mi znaleźć stopnie i chwyty. Na nim trudności nie robią takiego wrażenia.

![Wspinaczka na granii.](images/gross-2019/5.png)

Po niecałej godzinie docieramy wreszcie na szczyt. Emocje są wielkie, bardzo się cieszę z wejścia, a jednocześnie zastanawiam się jak ja stąd zejdę. Widoczność jest dobra i udaje się zrobić trochę zdjęć.

![Na szczycie!](images/gross-2019/6.png)

## Powrót do schroniska

Zejście okazuje się łatwiejsze niż myślałem. Co prawda zmęczenie sprawia, że raz Schorsch praktycznie spuszcza mnie na linie, ale w ogólności idzie dość sprawnie. Ulga jaką odczuwam docierając do schroniska to jedno z najprzyjemniejszych doznać jakich doświadczyłem. Zamawiam browara i wypijam duszkiem. Wszystkie mięśnie mi drżą, a oddech nie może się uspokoić.

Powoli docierają pozostałe zespoły. Okazuje się że mieliśmy naprawdę dobry czas. Zgaduję się z grupą Słowacko-Czesko-Austriacką i razem opijamy zwycięstwo. O 17 wjeżdża na stół spaghetti, które smakuje wyśmienicie na takiej wysokości. Bawimy się dalej. W końcu przegrywam walkę z sennością. Kieruję się do kilkunastoosobowej "sypialni", która jest całkiem czysta i estetyczna. Mimo zmęczenia, wysokość nie pozwala zasnąć, więc wrzucam tabletkę nasenną i poprawiam kolejną. Budzę się o 6 rano całkiem wypoczęty.

## Zejście

Śniadanie, zdjęcia wschodu słońca, i w drogę. Powrót przebiega sprawnie. Schorsch sprowadza nas do Sälmhutte, gdzie ja trochę odpoczywam, a Ferdinand rusza od razu w drogę. Po 2 godzinach ładuję się do samochodu.

![Wschód słońca na 3454 m.n.p.m.](images/gross-2019/7.png)

Ruszam z poczuciem ulgi i bezpieczeństwa, które jednak bardzo szybko znikają. Otóż okazuje się, że pogoda na 2500 m.n.p.m. zdążyła się już popsuć i cała droga powrotna jest w chmurach. Oznacza to pokonywanie ostrych, przepaścistych zakrętów przy widoczności 2 metry (a może i mniej). Adrenalina wraca, robi się gorąco, prawie jak wczoraj na szczycie. Ciekawe uczucie, bo z jednej strony asfalt i oznaki cywilizacji, a z drugiej pogoda przypomina że nadal jesteśmy w wysokich górach.

Jadę 20km/h, więc powrót zajmuje dwa razy dłużej niż powinien. W końcu jednak zjeżdżam w dolinę, a potem do hotelu. Prysznic jest niemniej przyjemny niż po 5 dniach na Kazbegu!